---
layout: post
title: "Udělejte si čas na fitness"
date: 2021-05-13 10:45:13 -0400
background: '/img/posts/fit2.jpg'
---


Dali jste si cíle: zbavit se nadváhy, vytvarovat postavu nebo nabrat svaly. Jistě víte, že cvičení a zdravá strava je součástí rovnovážného životního stylu…ale jak si na něj najít čas? Pracujete, udržujete společenské vztahy, staráte se o rodinu a o další stovky věcí, které máte denně zvládnout. Začlenit do tohoto denního kolotoče pravidelné cvičení a vyváženou stravu se zdá téměř nadlidské.

To dáte! Musíte ale vy sami chtít. Nikdo jiný to za vás neudělá.

Mám jeden oblíbený citát: „Jediný, kdo si někdy vyseděl nějaký úspěch, byla slepice.“ Sarah Brown

Stanovte si cíle – pokud budete jen trochu chtít, čas na cvičení najdete, prostě je nutné si stanovit priority a také realistické cíle. Cíl 5x týdně fitko asi moc reálný není a nedodržování tohoto nadhodnoceného cíle vás akorát otráví a zase z toho nic nebude. Rozhodnutí, která aktivita je důležitá, záleží na cílech, která jste si dali. Pokud vám jde o rozvoj kardiovaskulární kondice, vaší prioritou bude aerobní trénink. Pokud máte za cíl shodit 5 kilo tuku, budete provozovat aerobní trénink a posilování. Najděte si alespoň 10 minut jednou či dvakrát denně, které můžete věnovat cvičení (před zaměstnáním, o polední pauze). Deset minut cvičení je lepší než nic a jakmile si jednou stanovíte svůj reálný cíl, budete postupně schopni zvyšovat čas věnovaný tréninku.

Musíte mít plán – stanovení priorit a plánování jde ruku v ruce jako zdravá strava a cvičení (bez jednoho nefunguje druhé). Doporučuji si v kalendáři rezervovat čas na cvičení a termíny dodržet – jako když se objednáváte k doktorovi. Zrušením cvičení nebo tréninku ve fitness bez opravdu závažného důvodu (např.nemoc) šidíte sami sebe a nikoho jiného. Pravděpodobně jste nikdy nezrušili třeba sprchování nebo čištění zubů, tak proč se vymlouvat? Jednoduše musíte mít plán, jak to vše zvládnout, protože problémy se objeví vždy.

Nejlepší načasování – cvičit je nejlepší tehdy, kdy víte, že máte dostatek energie. Někdo si ráno přivstane, jiný zase půjde cvičit po práci. Nejlepší čas na cvičení je ten, kdy se vám to opravdu podaří. Když víte, že vás pracovní vytíženost obtížně pouští z práce, cvičte ráno a budete mít splněno. Pokud ráno nevstáváte s energií, najděte si čas během polední pauzy. Mám spousty klientů, co chodí cvičit o polední pauze a pak se s elánem vrací zpět do práce. Ať už jdete cvičit kdykoli během dne, vždy mějte věci připravené předem. Vyhraďte si čas jen pro sebe – bez mobilu a starostí. Choďte cvičit se správným tréninkovým partnerem (ale pozor, ať to nesklouzne ke kafíčkovému povídání) nebo s osobním trenérem. Po čase budete překvapeni, s jakou samozřejmostí fitness zapadá do vašeho života.

Buďte fyzicky aktivní – kdykoliv a kdekoliv je to možné. Pokud nemáte čas na 45 minutový trénink na běžícím pásu, jděte alespoň na 20 minut na procházku, maminky zase mohou být více aktivní při hře s dětmi, sedněte na kola nebo si zahrajte hry s míčem.

Jak tedy vtěsnat fitness do vašeho nabitého programu? Udělejte si z něj samozřejmou součást vašeho dne a všeho, co děláte J

Daniela Mlchová, osobní trenérka fitness