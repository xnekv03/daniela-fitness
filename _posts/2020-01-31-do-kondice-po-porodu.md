---
layout: post
title: "Do kondice po porodu"
date: 2021-05-13 10:45:13 -0400
background: '/img/posts/fit2.jpg'
---

U obou mých těhotenství jsem měla obrovské břicho. Když se mi narodilo první dítě, vypadala jsem ještě dlouhou dobu, jako bych byla v šestém měsíci. Pohled na břicho mi rozhodně radost nedělal. Vše ale vyvážil ten malý uzlíček, který jsem držela v náručí a díky kojení, správné výživě a poté i cvičením jsem kila brzy shodila.

Reálně tělu trvá tři měsíce až jeden rok než se dostane opět do dobré kondice. Musela jsem si uvědomit, že se postava měnila celých 38-40 týdnů. Proto i vy buďte trpělivé a vytrvalé, jistě nebude trvat dlouho a obléknete i svoje oblíbené džíny.

Šestinedělí je doba, během které se tělo matky postupně dostává ze stavu „jiného“ do stavu „normálního“. Hormonální změny spojené s těhotenstvím odeznívají, klesá hladina hormonu progesteronu, relaxinu a estrogenu. Nastupuje tvorba prolaktinu, který zodpovídá za produkci mateřského mléka. Oxytocin vyvolává laktaci a stahy dělohy, které vedou k jejímu zavinování. Ta se vrací do normálu do šestého týdne po porodu. Pánevní dno je oslabené, oblast hráze je často zduřelá a bolestivá.

Cvičení po porodu opět musíte konzultovat s vaším lékařem. Obecně se doporučuje po spontánním porodu začít posilovat po šestinedělí a po porodu čísařským řezem po cca třech měsících, až se jizva úplně zhojí. Opět naslouchejte svému tělu. Pokud začnete se cvičením nevhodně nebo cvičíte intenzivněji dříve, než se tělo zotaví, mohou nastat poranění pohybového aparátu, potíže v oblasti pánevního dna a inkontinence. Cvičení a jeho intenzita závisí na kondici před porodem, na samotném průběhu porodu a na míře poporodních poranění.

Neúměrným a nevhodným posilováním břišních svalů, které chtějí mít čerstvé maminky brzy v kondici, si můžete hodně uškodit. Hrozí, že rozestup (diastáza) přímých břišních svalů zůstane nebo se dokonce zvětší. Vždy, když ke mně přijde klientka, co rodila (a je jedno, jak je dlouho po porodu), jí vyšetřím, zda má či nemá diastázu a jak je případně velká.

<p class="h4">Tady je pár zásad pro dobrý poporodní cvičební start:</p>

Lékař a vaše tělo vám napoví, kdy je ten správný čas. Cvičit pod dohledem fyzioterapeutky začínáte již v porodnici.
* Jestliže kojíte, neměly byste cvičit za účelem rychlého spalování tuků a rychlého úbytku hmotnosti. Všechny metabolické látky ze spalování tuků se totiž dostávají i do mateřského mléka a dítě by pak mléko mohlo odmítat. Cvičte za účelem posílení slabých svalů, uvolnění přetížených partií a vždy až po kojení, kdy jsou prsy lehčí.
* Intenzitu zvyšujte postupně. Při známkách únavy cvičení přerušte a odpočiňte si.
* Břišní svaly je nutné posilovat od hloubky k povrchu a pokud máte diastázu, řešit její uzavření vhodnými cviky a režimem.
* K běžným sportovním aktivitám (běh, aerobik, tenis, cyklistika,…) se vraťte až s několikaměsíčním odstupem, až budou v kondici pánevní dno a břišní svaly.
* Zdravá a vyvážená strava hraje velkou roli jak ve shazování poporodních kil, tak v tvorbě výživného mateřského mléka.
* Cvičení by mělo pomoci vrátit se co nejdříve do dobré kondice a dát potřebnou energii pro plnění každodenních úkolů souvisejících s péčí o miminko.