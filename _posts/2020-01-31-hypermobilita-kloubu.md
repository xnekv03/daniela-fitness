---
layout: post
title: "Hypermobilita kloubů a cvičení"
date: 2021-05-13 10:45:13 -0400
background: '/img/posts/fit2.jpg'
---


Často se v posilovně při vstupní diagnostice setkávám s klienty, co při natažení paže nebo nohou mají klouby jakoby „vyvrácené na druhou stranu“. Při předklonu se ohnou a dají dlaně na zem, někteří div ne nohu za hlavu a rozhodně toto nevnímají jako něco špatného. Myslí si, že jsou takto super pohybliví a nezkrácení. Bohužel, není to žádná výhra. S hypermobilitou, kterou tito lidé mají, se musí upravit pohyb a trénink tak, aby se jejich potíže neprohlubovaly.
<div class="text-center">
<img src="{{site.baseurl}}/assets/images/posty/klouby.jpg" alt="drawing" width="384" height="512" class="center"/>
</div>

Co to tedy hypermobilita kloubů je?

Jde o zvýšený rozsah kloubní pohyblivosti a to jak při aktivním, tak pasivním pohybu kloubu či kloubů. S tím souvisí změny vaziva, které má jinou kvalitu – tzv. hyperlaxicita, což je rozvolnění vaziva, které je pak méně odolné vůči tahu. Klouby mají tedy více volnosti, často se dostávají do jiného postavení, kdy dojde k jejich zablokování, stažení okolních svalů nebo pak i k případnému poranění.

Hypermobilita může být lokální – postihuje jen některé klouby či jeden kloub nebo celková – jako doprovodný příznak neurologických onemocnění anebo dočasně působením hormonů u těhotných žen. Lokální patologická může být po úraze, třeba po podvrtnutí kotníku, který se často zvrtne znovu, protože vazivo a kloub je již po zranění více rozvolněný. Vzniká také při vadném pohybovém stereotypu, kdy lidé mají jednostranně zaměřené zaměstnání (u pásu) nebo u sportovců, kdy mají anatomické nerovnosti (mělčí jamka v rameni atd.), přetížení struktur kloubu, špatná centrace kloubu.

Významnou roli také hrají geny. Pokud trpí třeba jeden z rodičů volností kloubů, je velká pravděpodobnost, že jí máte také (třeba i v malé míře). Více jí mají ženy než muži a najdeme jí i u dětí. Muži mají více svalové hmoty, proto jí tolik netrpí. Ženám se nevyhne dočasně v těhotenství, kdy vlivem hormonu relaxinu dochází k fyziologickému povolení vaziva v těle (proto je v těhotenství  důležité nikdy neprovádět protažení do krajních poloh). Ke kolísání hypermobility také dochází v rámci menstruačního cyklu – kdy například bolí více záda, což je způsobeno právě větším rozvolněním.

Lidé, co mají hypermobilitu kloubů většinou trápí bolesti svalů, kloubů, blokády kloubů či páteře, poruchy trávení (nadýmání) i psychické potíže (náladovost). V těle je tímto změněn kolagen č.1 a č.3 a aby tělo fungovalo, vytvoří si v těle někde nějakou tzv.kotvu – blokádu (třeba zkrácení hamstringů, aby se dorovnalo posunutí pánve a oslabení břišních svalů). O tuto blokádu se pak tělo opírá a vznikají právě zmíněné bolesti svalů či kloubů. Tím, že je kolagen obsažen všude v těle (i v chrupavkách a cévách), tak je postiženo celé tělo – vznikají více varixy, keloidní jizvy, aneurysma, kýla.

Zvýšením rozsahu kloubní pohyblivosti tedy dochází k tomu, že jsou klouby více přetěžované a vazy povolené. Bolest je pak reakcí na statické přetížení. Pro lidi s hypermobilitou je pohyb větší zátěž, dříve se unaví, zavěsí se do vazů – třeba při delším stání nebo sedu, což vede k jejímu prohlubování a k bolestem zad v rámci úlevového držení těla. Často si lidé stěžují i na křupání a lupání obratlů nebo kloubů, mají záněty měkkých tkání, „tenisový loket“.

Tito lidé s oblibou vyhledávají cvičení jógy, gymnastiky, balet, kde se cítí dobře, protože jim tyto pohyby jdou a cítí se při nich jistě. Bohužel právě těmto pohybovým aktivitám by se měli vyhýbat – rozvolnění si tím prohlubují. Při cvičení si nehlídají kloubní rozsahy, cvičí zavěšeni do vazů ve více statických polohách (např. plank) a nehlídají si souhyby jednotlivých částí těla při složitějších pohybech.

Můžete se otestovat i vy sami:

<div class="text-center">
<img src="{{site.baseurl}}/assets/images/posty/klouby2.jpg" alt="drawing" width="512" height="383" class="center"/>
</div>

Ohnutí malíčku do 90° je OK; do více jak 90° značí hypermobilitu prstů
Ohnutí předloktí a palce – pokud se nedotknete palcem předloktí OK; pokud ano, máte hypermobilní zápěstí
Natažení paže – loket je vodorovně OK; pokud je při natažení loket níže, máte hypermobilní loketní kloub
Sed (natažené nohy) – paty se nezvednou OK; paty se zvednou od podložky – hypermobilní kolenní kloub
Předklon – když se nedotknete vůbec podlahy, máte svaly zkrácené; při dotknutí špičkami prstů na rukou podlahy OK; dotknete-li se celými dlaněmi i hřbetem ruky, jste hypermobilní v kyčelním kloubu
Jak tedy s hypermobilitou pracovat?

Jestliže diagnostikou doma nebo u odborníka (fyzioterapeuta, vyškoleného trenéra) zjistíte, že se vás tento problém týká, je na místě úprava pohybového režimu – dbát na správné postavení kloubů při pohybové aktivitě i v klidu (stání, sezení). V práci je dobré často měnit pracovní polohy, mít správnou výšku židle a stolu, dělat si krátké přestávky na protažení, můžete využít míč na sezení nebo overball. Pokud budou svaly dobře pracovat, páteř se nebude bortit a vy se nebudete stále zavěšovat do vazů. Na zpevnění těla byste měli provádět vhodné sporty k nabírání svalové hmoty – je třeba posílit svaly a vazy okolo kloubů a páteře, aby byly lépe centrované, posilujte celé tělo. Protažení nedělejte do krajních poloh, vhodnější je vytažení do pohybu! Vyškolený trenér vám pomůže vybrat vhodné stabilizační cviky, cviky na posílení svalů, nastaví tělo a klouby do správné pozice, abyste minimalizovali jejich nevhodné zatížení. Vhodný je i pilates, běh, plavání i využití tapingu.

Použité materiály testování z kurzu Hypermobilita od Mgr.Gabrielové